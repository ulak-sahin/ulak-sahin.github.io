# Taştı Rahmet Deryası

Taştı rahmet deryası  
Gark oldu cümle asi,  
Dört kitabın manası:  
La ilahe illallah.  
Budur manasının hası  
Siler kalbinden pası  
İsm-i a’zam duası  
La ilahe illallah.  
Gönül burcundan doğar,  
Aleme rahmet yağar  
Hakk’ın birliği öğer  
La ilahe illallah.  
Kitaplarda yazılıdır,  
Gönüllerde gizlidir.  
Söylenecek söz budur;  
La ilahe illallah.  
Cennetten çıktı Adem,  
Dünyaya bastı kadem,  
Bunu der idi müdam:  
La ilahe illlallah.  
Erenlerin burağı,  
Yakın eder ırağı,  
Arşın kürsün direği  
La ilahe illallah.  
Gönüllere yol eyler.  
Dağı taşı kül eyler,  
Sultanları kul eyler,  
La ilahe illallah.  
Yunus da bunu dedi,  
Yanar yürek aşk oldu.  
Mevla’nın güzel adı  
La ilahe illallah  

