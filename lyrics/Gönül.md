# Gönül

Daha senden gayrı aşık mı yoktur  
Nedir bu telaşın hay deli gönül  
Hele düşün devri Âdemden beri  
Neler geldi geçti say deli gönül  
****  
Şu yalan dünyadan ümidini üz  
İnanmazsan bak kitaba yüz be yüz  
Hanen mezaristan malın bir top bez  
Daha doymadıysan doy deli gönül  
****  
Gördüm iki kişi mezar eşiyor  
Gam kasavet gelmiş boydan aşıyor  
Çok yaşayan yüze kadar yaşıyor  
Topraklar başına vay deli gönül  
****  
Günde bin kez duman çöker serime  
Elim yetmez gidem kısb-i karıma  
Kendi bildiğine doğrudur deme  
Var iki kamile uy deli gönül  
****  
Bir gün bindirirler ölüm atına  
Yarın iletirler hakkın katına  
Topraklar susamış adam etine  
Hep ağzını açmış hey deli gönül  
****  
Mevlam kanat vermiş uçamıyorsun  
Bu nefsin elinden kaçamıyorsun  
Ruhsati dünyadan geçemiyorsun  
Topraklar başına vay deli gönül  

