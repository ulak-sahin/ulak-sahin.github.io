# Elhamdülillah

Aşığın halleri yokluk olmalı  
Yokluğa biz daldık Elhamdülillah  
Varıp yad ellerde toprak olmalı  
Biz de toprak olduk Elhamdülillah  

Kurulmuştur aşkın yüce sarayı  
Gezip dolaşırız biz de semayı  
Ehl-i kamil sardı derin yarayı  
Sardılar yaramı Elhamdülillah  

Arı oldum çiçeğine konarım  
Gezer gezer sevdasına yanarım  
Günbegün dönmekte benim devranım  
Petekten bal aldım Elhamdülillah  

Pirim söyler döker oldum kaleme  
Yandı garip gönlüm olmuş virane  
Yardan selam gelmiş kıymet bilene  
Selamını aldım Elhamdülillah  

Reyhaniyem artar benim efkarım  
Arifler içinde gezer burhanım  
Aşkın kazanına girdim kaynarım  
Gerçek aşkı buldum Elhamdülillah  

